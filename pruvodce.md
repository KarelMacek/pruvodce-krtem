# Úvodem

Vážení hosté,

máme velikou radost, že jste přišli na slavnost, při které náš syn Noe bude pokřtěn. Protože půjde o obřad delší a pro některé možná méně srozumitelný, rozhodli jsme se Vám nabídnout průvodce, který by Vám měl pomoci se v jeho částech zorientovat. Můžete si ho vzít také na památku.

Prosíme Vás o vypnutí mobilních telefonů a střídmost při fotografování. Fotit bude jeden zkušený člověk a fotografie se k Vám dostanou.

Víme, že obřad bude delší (nejspíš něco přes hodinu). Pokud máte s sebou malé děti, je v pořádku se na chvíli vzdálit a později vrátit. Podobně i v jiných případech. Chtěli bychom, abyste měli maximální pohodlí.

Jsme rádi, že jste tu,

Karel a Dominika Mackovi


# Obřad přivítání dítěte

Obřad křtu začíná **mimo kostel**. Ecclesia, church, Kirche, chiesa – jsou slova označující nejen kostel, ale také církev. Dítě vstupuje do církve z venku, doprovázeno rodiči a kmotry.

Je oznámeno **jméno** , kterým dítě bude pokřtěno. Jméno má v křesťanství hlubší význam a vyjadřuje osobní identitu. Křest považujeme za podstatnou změnu osobní identity, proto se k občanskému jménu připojuje někdy i jméno dalších svatých, kteří mají být dítěti příkladem a zároveň jim vyprošovat požehnání.

Křest představuje ponoření do smrti Ježíše Krista na kříži – a spolu s tím i do jeho zmrtvýchvstání. Proto je dítě označeno **znamením kříže**.


# Bohoslužba slova

Součástí křesťanského slavení je naslouchání slovům z Bible. Pro dnešní den byla zvolena tato čtení.

## První čtení (Genesis 9, 8-13)

Tato slova zakončují starozákonní příběh o potopě. Tento příběh se v různých obměnách vyskytuje v různých kulturách. Pro nás křesťany není na prvním místě podstatná historicita této události, ale to, jakým způsobem je tento příběh vyprávěn: po katastrofě a záchraně lidstva v jedné spravedlivé rodině přichází Boží příslib – **smlouva**. Netýká se ale jenom lidí. O dalších smlouvách mezi Bohem a lidmi čteme u Abraháma, Mojžíše a Davida. Všechny tyto smlouvy vnímáme jako předobraz smlouvy, kterou uzavřel mezi Bohem a lidmi Ježíš na kříži.

_Čtení z první knihy Mojžíšovy_

_Potom řekl Bůh Noemovi i jeho synům: „Uzavírám smlouvu s vámi i s vašimi potomky, a se všemi živými tvory u vás: s ptáky, s veškerou krotkou i divokou zvěří země, se vším, co vyšlo z archy, se všemi živočichy země. Uzavírám s vámi smlouvu: Nic, co má tělo, nebude už zahubeno vodou potopy, už nepřijde potopa, aby zpustošila zemi.&quot; Bůh dodal: „Toto je znamení smlouvy, které zřizuji mezi sebou a vámi i mezi každým tvorem u vás na budoucí pokolení: Kladu do mraků svou duhu a ta bude znamením smlouvy mezi mnou a vámi.&quot;_

## Žalm

_1. Chválu vzdejte Hospodinu, protože je dobrý. (Jeho milosrdenství je věčné.)_

_Chválu vzdejte Bohu bohů. (Jeho milosrdenství je věčné.)_

_Chválu vzdejte Pánu pánů. (Jeho milosrdenství je věčné.)_

_Jedině On koná veliké divy. (Jeho milosrdenství je věčné.)_

_R: /:/:Jako vysoko je nad zemí nebe,:/ tak se nad námi Tvé milosrdenství klene.:/_

_2. Zemi na vodách překlenul oblohou. (Jeho milosrdenství je věčné.)_

_Učinil veliká světla. (Jeho milosrdenství je věčné.)_

_Slunce, aby vládlo ve dne. (Jeho milosrdenství je věčné.)_

_Měsíc a hvězdy, aby vládly v noci. (Jeho milosrdenství je věčné.)_

_R: Jako vysoko je nad zemí nebe…_

_3. Když jsme byli poníženi, rozpomněl se na nás. (Jeho milosrdenství je věčné.)_

_A vyrval nás našim protivníkům. (Jeho milosrdenství je věčné.)_

_Veškerému tvorstvu dává pokrm. (Jeho milosrdenství je věčné.)_

_Chválu vzdejte Bohu nebes. (Jeho milosrdenství je věčné.)_

_R: Jako vysoko je nad zemí nebe…_

## Druhé čtení (Zj 21, 1 – 7)

Závěr apokalypsy představuje **pointu celé Bible**. Po obrazech nastiňující různé zkoušky přichází obraz velké obnovy. Můžeme si všimnout, že motiv vody se zde vyskytuje celkem třikrát.

_Čtení z knihy Zjevení svatého apoštola Jana_

_A viděl jsem nové nebe a novou zemi, neboť první nebe a první země pominuly a moře již vůbec nebylo. A viděl jsem od Boha z nebe sestupovat svaté město, nový Jeruzalém, krásný jako nevěsta ozdobená pro svého ženicha. A slyšel jsem veliký hlas od trůnu: &quot;Hle, příbytek Boží uprostřed lidí, Bůh bude přebývat mezi nimi a oni budou jeho lid; on sám, jejich Bůh, bude s nimi, a setře jim každou slzu s očí. A smrti již nebude, ani žalu ani nářku ani bolesti už nebude – neboť co bylo, pominulo.&quot; Ten, který seděl na trůnu, řekl: &quot;Hle, všecko tvořím nové.&quot; Pak dodal: „Tato slova jsou spolehlivá a pravdivá.&quot; Také mi řekl: „Stalo se, já jsem alfa i omega, začátek i konec. Tomu, kdo žízní, dám pít z pramene vody živé vody zadarmo. To bude úděl vítěze; já mu budu jeho Bohem a on bude mým synem.&quot;_

## Evangelium (Jan 4,5-14)

První část Janova evangelia se někdy nazývá knihou znamení. Obsahuje zázračná uzdravení, zázraky vůči jídlu a nápojům. V tomto rámci se objevuje rozhovor mezi Ježíšem a samařskou ženou. Jde o znamení jiného druhu. Už samotným rozhovorem s ženou z jiného národa dává najevo, že **přišel kvůli všem lidem**. A všem lidem nabízí dar s dlouhým trváním. Všimněme si jaký.

_Slova svatého evangelia podle Jana._

_Ježíš přišel k samařskému městu zvanému Sychar, blízko pole, které kdysi odkázal Jakub svému synu Josefovi. Tam byla Jakubova studna. Ježíš, unavený chůzí, posadil se – tak (jak byl) – u té studny. Bylo kolem poledne. Tu přišla jedna samařská žena navážit vodu. Ježíš jí řekl: „Dej mi napít.&quot; Jeho učedníci totiž odešli do města, aby koupili něco k jídlu. Samařská žena mu odpověděla: „Jak to? Ty, Žid, žádáš o napití mne, Samaritánku?&quot; Židé se totiž se Samaritány nestýkají. Ježíš jí na to řekl: „Kdybys znala Boží dar a (věděla), kdo ti říká: &#39;Dej mi napít&#39;, spíše bys ty poprosila jeho, aby ti dal živou vodu.&quot; Žena mu namítla: „Pane vždyť ani nemáš (vědro), a studna je hluboká. Odkud tedy chceš vzít tu živou vodu? Jsi snad větší než náš praotec Jakub, který nám dal tuto studnu a sám z ní pil i jeho synové a jeho stáda?&quot; Ježíš jí odpověděl: „Každý, kdo se napije této vody, bude zase žíznit. Kdo se však napije vody, kterou mu já dám, nebude žíznit navěky, ale voda, kterou mu dám já, stane se v něm pramenem vody tryskající do života věčného.&quot;_

## Promluva

Slyšené Boží slovo je dále vykládáno.

# Přímluvy

Na slyšené a dále rozvíjené Boží slovo odpovídáme přímluvami. V důvěře v Boha, který prokázal už mnohokrát velké skutky.


# Litanie

Bezprostřední příprava křtu. Vzýváme jména těch, v kterých se Bůh prokazatelně oslavil. Přidáváme patrony křtěného dítěte.


# Exorcismus a mazání olejem

V biblických dobách mazání olejem vycházelo z mazání zápasníka. Aby se dítě vysmeklo zlému, je nad ním pronášena modlitba zbavení od zlého (exorcismus) a je pomazáno olejem.


# Svěcení vody a vzývání Boha

Voda přináší život, ale také představuje zkoušku. V žehnací modlitbě oba motivy zazní vají. Možná si všimnete, který je častější.


# Zřeknutí se zlého a vyznání víry

Protože malé dítě ještě nemůže samo vyznat svou víru, je třeba, aby za něj vyznali víru rodiče a kmotři, kteří mu chtějí na cestě víry pomáhat. Zřeknutí se zlého je důležitým doplňkem: není možné vyznávat víru a spolu s ní i to, co jí odporuje.


# Křest

Dítě je třikrát polito vodou (případně ponořeno), křestní formule zmiňuje tři osoby v Trojici. Křest tedy spojuje pokřtěného nejen s Ježíšem Kristem, ale také s životem, který je v Bohu samotném.


# Pomazání křižmem

Křižmo (řecky χρῖσμα) je olej, který mimo jiné odkazuje na přítomnost Ducha svatého. Tentýž olej se používá pro biřmování – další křesťanskou iniciační svátost.


# Obléknutí bílého roucha

Jeden z kmotrů podává bílé roucho, které představuje nový život, který byl dítěti dán.


# Předání hořící svíce

Jeden z kmotrů zapálí svíci. Zapaluje se od velikonoční svíce (paškálu), která o velikonoční vigílii představuje světlo Ježíše Krista, který přemohl smrt.


# Přinášení darů

Věřící přinášejí chléb a víno, aby je kněz – jak věříme – proměnil v tělo a krev Ježíše Krista. Přinášení představuje to, že věřící takto **odevzdávají svou životní situaci** Bohu, aby ji proměnil svou přítomností.


# Eucharistická modlitba

Kněz se modlí nad chlebem a vínem a připomíná tak **poslední večeři** Ježíše Krista a uzavření nové smlouvy mezi Bohem a lidmi. Věříme, že ho tím také zpřítomňuje.


# Modlitba Páně

Ježíš nás učil oslovovat Boha jako Otce. Když je pokřtěný přijat do rodiny **Božích dětí** , modlitba _Otče náš_ je chvílí, kdy si to můžeme uvědomit více. Proto kněz, pokud tomu okolnosti přejí, může na tuto modlitbu vzít dítě do rukou.


# Pozdravení pokoje

Za běžných okolností si přítomní podají ruku na znamení pokoje – sounáležitosti i přání dobra a klidu. S lidmi v bezprostřední blízkosti. V době pandemie se pozdravíme laskavým pohledem, případně i mírnou úklonou.


# Svaté přijímání

Kněží podávají svaté přijímání. Věříme, že v tuto chvíli se člověk zvláštním způsobem setkává s Ježíšem Kristem. Přistoupit mohou pokřtění katolíci. Ostatní si mohou přijít pro požehnání. To, že si jdou pro požehnání naznačí tím, že si dají prst na ústa.


# Závěrečné požehnání

Obřad končí požehnáním, v němž kněz vyprošuje Boží přízeň pro rodiče, kmotra a ostatní přítomné.